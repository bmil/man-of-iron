---
layout: post
title: "Od początku, od początku"
date: 2025-11-11
tags: [ triathlon, ironman, trening, motywacja ]
categories: [ triathlon, ironman, lifestyle ]
---

## **Biologia decyzji**

Start w zawodach Ironman postrzegam jako coś **nieuchronnego**. Dlaczego robimy to, co robimy? Patrząc przez pryzmat neurobiologii, nasze decyzje są w istocie wynikiem przepływu
impulsów elektrycznych pomiędzy neuronami, które z kolei są wynikiem reakcji chemicznych w mózgu.
Jako totalny ignorant w tej dziedzinie czuję, że mogę sobie pozwolić na takie uproszczenie.

W szerszej perspektywie na nasze decyzje wpływa **stan hormonów** w organizmie.
To, jak dobrze spaliśmy, poziom stresu, bazowy poziom testosteronu czy kortyzolu – wszystko to kształtuje nasze podejście do wyzwań.

Istnieje słynne badanie, w którym sędziowie w godzinach poprzedzających obiad byli bardziej skłonni wydawać **surowsze wyroki**, a po przerwie – znacznie łagodniejsze.
To pokazuje, że nawet tak „racjonalne” decyzje są w dużej mierze zależne od **biologicznego stanu** człowieka ([Danziger, Levav & Avnaim-Pesso, 2011, *Proceedings of the National
Academy of Sciences*](https://www.pnas.org/doi/10.1073/pnas.1018033108)).

Idąc dalej tym tropem – jesteśmy zdeterminowani przez **dzieciństwo**, styl przywiązania, który wykształciliśmy, status ekonomiczny naszych rodziców, a nawet **liczbę słów**, które
do nas wypowiadali w pierwszych latach życia. ([Hart & Risley, 1995](https://www.aft.org/sites/default/files/media/2014/TheEarlyCatastrophe.pdf)).

To wszystko tworzy nasz filtr postrzegania świata – a więc także tego, jak reagujemy na wyzwania, jak postrzegamy trud i wysiłek.
Może więc decyzja o starcie w Ironmanie nie bierze się z „czystej woli”, ale z **utrwalonych wzorców działania**.

Nie sposób nie wspomnieć o genach. Bobry rodzą się z zakodowanym algorytmem budowania tamy — a my z zestawem instrukcji, które w subtelny sposób wpływają na nasze zachowania.

Co więcej, **doświadczenia naszych przodków** również mogą mieć znaczenie.
Badania nad potomkami osób ocalałych z Holokaustu sugerują, że trauma może być **dziedziczona epigenetycznie** – wpływając na działanie genów i reakcje
stresowe ([Yehuda et al., 2014, *Biological Psychiatry*](https://pubmed.ncbi.nlm.nih.gov/24832930/)).

---

## **Nie ma jednego powodu**

Dążę do tego, że **nie ma jednego powodu**, dla którego podejmuję to obciążające, żmudne zadanie. A jednak – coś mnie do tego pcha.
Być może zaważył moment, gdy wypadłem mamie z kołyski. Być może tysiące innych, drobnych impulsów, które przez lata ułożyły się w ten kierunek.
Niemniej czuję się wyzwolony. Niejako kontynuuję coś, co zostało rozpoczęte dawno temu.
W takim razie po co to wszystko? Odpowiedź brzmi: z powodu tego co wydarzyło się wcześniej. A skąd wcześniejsza decyzja? Również z powodu tego co wydarzyło się wcześniej. I tak do
samego końca. Początku znaczy się.

---

## **Gdzie jestem teraz?**

Po tym przydługawym wywodzie ustalmy gdzie jestem teraz. Jest to stan przybliżony, na podstawie tego co mówi m.in. mój zegarek:

- waga: 80,5 kg
- półmaraton: 1:47:51
- FTP: 244 W
- pływanie: 2:13 / 100 m

Bywało lepiej. Warto zaznaczyć, że jestem po fazie totalnego roztrenowania, lżejszy o jakieś 3-4kg niż zwykle, głównie z powodu Covida i innych życiowych zawirowań. Niemniej liczę
na szybkie odbicie.

## **Co dalej?**

Co jest moim celem? Przede wszystkim ukończenie zawodów Ironman 70.3 zaplanowanych na 30 sierpnia 2026 roku. Na podstawie powyższych wyników i życiówki w półmaratonie z tego roku
(1:38:12) zakładam, że uda mi się to zrobić w czasie około 5h +/- 10 min.
Na razie skupiam się na odbudowie bazy tlenowej i poprawie techniki pływania. Bez ciśnienia na wyniki. Ten stan utrzymywać będę mniej więcej do lutego.

Poniżej zarys mojego planu treningowego na najbliższe miesiące:

 Dzień        | Trening          | Akcent                                    
--------------|------------------|-------------------------------------------
 Poniedziałek | Pływanie         | Pozycja ciała, rytm - lekko, technicznie  
 Wtorek       | FBW              | Siła ogólna - akcent na dolne partie/core 
 Środa        | Rower            | Interwały 60 minut                        
 Czwartek     | Pływanie         | Chwyt wody, napęd                         
 Piątek       | Upper body       | klatka/plecy/łydki                        
 Sobota       | Rower            | 120 minut - sweet spot                    
 Niedziela    | Bieg, Upper body | Długi bieg, barki/triceps/łydki           

Oczywiście plan będzie ewoluował w miarę postępów i zmian w moim życiu. Na razie próbuję złapać rytm.
Gdzie w tym wszystkim czas na odpoczynek? Co około 4 tygodnie planuję tydzień zredukowanego obciążenia, aby dać ciału czas na regenerację i adaptację.
Nie staram się też cisnąć każdego treningu na maksa.
Dodatkowo wsłuchuję się w sygnały, które wysyła moje ciało. Jeśli czuję się przemęczony, nie waham się odpuścić lub zrobić lżejszy trening.
To tyle słowem wstępu. W kolejnych wpisach przyjrzymy się bliżej poszczególnym aspektom treningu. 